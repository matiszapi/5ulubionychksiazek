# 5ulubionychksiazek
 GWIEZDNE WOJNY, OBCY, INDIANA JONES, JAK ROZPETALEM DRUGA WOJNE SWIATOWA, 2012

W tym dokumencie przedstawię **pięć najlepszych (moim zdaniem)** filmów wszechczasu.

## Spis treści
1. Gwiezdne Wojny: Mroczne Widmo
2. Obcy- 8. Pasażer “NOSTROMO”
3. INDIANA JONES I ŚWIĄTYNIA ZAGŁADY
4. JAK ROZPĘTAŁEM DRUGĄ WOJNĘ ŚWIATOWĄ
5. 2012 
 
Zapraszam do lektury :)

# Gwiezdne Wojny: Mroczne Widmo
Link: https://www.filmweb.pl/film/Gwiezdne+wojny%3A+Część+I+Mroczne+widmo-1999-520

![Gwiezdne Wojny: Mroczne Widmo](https://assets.reedpopcdn.com/star-wars-toksyczny-fandom-head.jpg/BROK/resize/1920x1920>/format/jpg/quality/80/star-wars-toksyczny-fandom-head.jpg)

## Krótki opis filmu 
>Siły zła czają się w ukryciu czekając na właściwy moment by uderzyć. Obi-Wan Kenobi, stary, mądry Jedi, którego pamiętamy z trylogii jest tutaj młodym, pilnym uczniem. Cofnijmy się w czasie i powróćmy do galaktyki w pierwszym rozdziale mitycznej sagi Gwiezdne Wojny. Akcja rozgrywa się trzydzieści lat wcześniej niż oryginalne Gwiezdne Wojny. W części I poznajemy młodego Anakina Skywalkera, chłopca posiadającego niezwykłą moc, nieświadomego tego, że podróż, którą rozpoczyna przemieni go w złego Dartha Vadera. Jest to czas, gdy Rycerze Jedi są strażnikami pokoju we wstrząsanej niepokojami galaktyce, a młoda Królowa walczy w obronie swego ludu. Palpatine, doskonale znany nam bezwzględny Imperator, to ambitny senator Galaktycznej Republiki.

## Moja opinia 

 >"Gwiezdne wojny: Część I - Mroczne widmo" - dla jednych początek nowej przygody a dla innych kontynuacja. Zasiadając przed ekran byłam osobą, która obejrzała Starą Trylogię wielokrotnie. Nie mogłam się doczekać początku historii, która tak bardzo mnie pochłonęła. Dowiem się kim był Vader, jak wielkim Jedi był Kenobi (zagrany przez Guinesa w Starej Trylogii) i Yoda (Frank Oz). Poznam tajemnicę wybicia tak potężnych rycerzy oraz rozdzielenia rodzeństwa. Byłam niesamowicie podekscytowana, szczególnie, że efekty specjalne są coraz lepsze.
Zabawa rozpoczyna się całkiem dobrze i zgrabnie. Dowiadujemy się, że Jedi są naprawdę potężni, a ich przeciwnicy naprawdę się ich boją. Ucieszyło mnie jako widza filmu sci-fi, że w filmie jest cała masa droidów. Z tarczami, bez tarcz, turlające, chodzące, latające każdy gatunek miał inną broń, a do tego, niektóre gatunki tych robotów miały wiele typów. Żaden niepodobny do droidów z innego filmu sci-fi. Oko zadowala również różnorodność ras, nowi bohaterowie, nowe lokacje i nowe statki. Cudowne miejsca, przepiękne wnętrza budynków. "Nowa nadzieja" przedstawiła nam wiele gatunków istot, które zasiadały w jednej kantynie, a w tym filmie dostaliśmy jeszcze więcej ras, które wspólnie walczą o losy całej galaktyki. Do tego wszystkiego dochodzą nowe postacie pierwszo- i drugoplanowe. Krótko mówiąc, można uzupełnić listę bohaterów o nowych ulubieńców i wpisywać kolejne postacie na "czarną listę".
Jedno zabiło mnie w tym filmie: gra aktorska, która pozostawia wiele do życzenia. Qui-Gon Jinn (Liam Neeson) jak na Mistrza to bardzo sztywna osoba zarówno podczas walki jak i nauczania. Królowa Amidala (Natalie Portman) to królowa anemiczna… taka mimoza i tak szczerze nie wiem, czy tak miało być, czy pani Portman tak bardzo źle czuła się w tej roli. Mistrz Windu, którego zagrał niesamowity aktor Samuel L. Jackson… to był chyba największy szok, zagrał tę postać niezwykle sztywno, bez wyrazu i sprawiał wrażenie piątego koła u wozu. Shmi Skywalker (Pernilla August) nie oddała matczynej troski. Niby zabrania wziąć udziału w wyścigach… ale ani głos, ani mimika twarzy tego nie oddają, Można by pomyśleć, że to niezwykle uduchowiona postać, która nie widzi świata poza Bogiem. Pozostają postacie, które odnalazły się w swojej roli. Obi-Wan Kenobi, (Ewan McGregor) oddał charakter ucznia Qui-Gona. Postać, która zadaje pytania, oddany swemu Mistrzowi, stara się przestrzegać reguł, ponieważ nie przychodzi mu tu z taką łatwością. Jar-Jar (Ahmed Best) dla jednych irytująca dla mnie pozytywnie zakręcona postać. Dodała filmowi ekspresji. Duża część obsady zagrała statycznie, bez emocji, bez wyrazu… bez niczego! Tu miła odmiana: gadatliwy, ruchliwy, wpadający w tarapaty na każdym kroku, z nieczystą mową Jar Jar. Przy nim film nabiera ruchu. Pozostaje jeszcze jedna osoba, która rzuca się w oczy naturalnością - Palpatine. Ian McDiarmid miły, uśmiechnięty pan, który robi wszystko, żeby zapanowała sprawiedliwość.
Teraz nadeszła kolej na postać pierwszoplanową, czyli na głównego bohatera. Anakin Skywalker w tej roli Jake Lloyd. Miły, młody chłopiec, bardzo szczery a na dodatek niesamowicie uczynny. Był mały problem. Rola świetnie odegrana… gorzej z twarzą aktora. Mały Anakin z twarzy nie wyglądał na osobę dobrą, z oczu źle mu patrzyło, zgaszony uśmiech… może to tak miało być? W końcu był niewolnikiem, więc nie miał powodów do śmiechu czy pełnych miłości oczu, mimo to coś jest nie tak. Do tego dowiadujemy, się po kim Luke Skywalker (Mark Hamill) tak świetnie lata i ma smykałkę do napraw droidów czy też pojazdów.John Williams spisał się na medal. Muzyka świetnie wkomponowała się w film, nie przeszkadzała, nie wybijała się, ale była widoczna. Coś wspaniałego. Co do historii nie mam większych zarzutów. Cała opowieść ma sens i nie razi ani naiwnością ani niedopowiedzeniami. Jest naprawdę rewelacyjna! Jest spisek, nadzieja, walka o lepsze jutro. Całą opowieść dostaliśmy opakowaną w cudowne barwy, odcienie i efekty specjalne. Pokazana jest walka, która rozgrywa się w różnych częściach planety  i kosmosie. Mamy walkę w pałacu na polach, gdzie dzielni Gunganie walczyli z Armią Separatystów, a kosmos opanowany przez statki. Naprawdę świetna robota. Warto zwrócić uwagę na scenę walki w pałacu. Mamy walkę królowej i dwóch rycerzy Jedi. Odpuszczę pierwsze starcie, ot, zwykła szarpanina. Mamy dwóch rycerzy Jedi i jednego Sitha. Darth Maul (Ray Park), postać diaboliczna, tajemnicza i groźna. Fenomenalna charakteryzacja sprawiła, że zapadła mi głęboko w pamięć. Moim zdaniem ta postać powinna pojawić się dużo więcej razy. A walka sama w sobie - cudowna, pełna dynamiki. Przyprawiała mnie o ciarki, do tego muzyka sprawiła, że mogłabym oglądać tę scenę w nieskończoność! Widać w niej potęgę Jedi i Sithów. Moim zdaniem "Mroczne Widmo" to bardzo udana produkcja. Efekty specjalne uzupełniały historię, historia ciekawa, wielowątkowa i momentami przyziemna, a muzyka cudownie otula film. Gdyby wymienić aktorów, to epizod I byłby fenomenalnym rozpoczęciem opowieści, która zachęcałaby do dalszego oglądania przygód w odległej galaktyce, natomiast zawiedzeni fani cieszyliby się klimatem Starej Trylogii, magią i przede wszystkim Mocą. Gra aktorów sprawiła, że zabrakło rzeczy najbardziej istotnej w filmach sci-fi... autentyczności w fikcji. Przepiękne kolory uświadomiły mi, że w tej galaktyce nie ma wojny, ludzie żyją swoim życiem, zmagają się z przeciwnościami losu, ale świat na około ma cudowne barwy. Świat Gwiezdnych Wojen nie splamiony wojną na tak ogromną skalę byłby niesamowicie bajkowy, naprawdę piękny. Wyścigi przedstawione w "Gwiezdnych Wojnach: Mroczne widmo" zapierały dech w piersiach, walki przyprawiały o szybsze bicie serca. To naprawdę świetny początek, tylko ta gra aktorska...                                                 

#### Moja ocena: 8/10


# Obcy- 8. Pasażer "NOSTROMO"
![Obcy- 8. Pasażer "NOSTROMO"](https://kk24.pl/wp-content/uploads/2017/04/obcy.jpg)

Link: https://www.filmweb.pl/film/Obcy+8.+pasażer+"Nostromo"-1979-980

## Krótki opis filmu 
>Załoga statku kosmicznego Nostromo (kapitan Dallas, Ash, Kane, Brett, Parker, Lambert, Ripley) zostaje obudzona ze stanu hibernacji przez tajemniczy sygnał S.O.S. z pobliskiej planety. Podczas akcji ratunkowej natrafiają na obcą formę życia. Jeden z członków załogi, Kane, zostaje przez nią zaatakowany. Lambert i Dallas wnoszą go na pokład statku nie wiedząc, jak ogromny popełnili błąd.

## Moja opinia 
>"Obcy" to legenda kina grozy połączona z fantastyką naukową. Film Ridleya Scotta jest przede wszystkim oryginalny. Ta cecha opiera się oczywiście na postaci kosmity. Obok "Predatora" oraz postaci z filmu "Coś" Carpentera jest to najpopularniejszy filmowy stwór. Jako przeciwnik jest niezwykle trudnym rywalem – silny, zwinny i niezwykle inteligentny. Zamiast krwi ma żrący kwas, potrafi pływać i nie potrzebuje tlenu, aby oddychać. Tak perfekcyjna maszyna do zabijania musi budzić respekt i przerażenie. "8 pasażer Nostromo" przedstawia historię statku kosmicznego, który w drodze powrotnej na Ziemię odbiera sygnał SOS z niedalekiej planety. Załoga postanawia zbadać sygnał. Na miejscu odnajdują statek kosmiczny nieznanej formy życia. Po powrocie na "okręt" okazuje się, że zabrali ze sobą na pokład istotę, która zabijanie ma we krwi, a właściwie w kwasie. Tak oto poznajemy Obcego. Nieziemską poczwarę o niespotykanej fizjonomii oraz inteligencji. Rozpoczyna się walka na śmierć i życie. Jak na film lat 70. "Obcy" ma znakomite efekty specjalne. Kosmiczna przestrzeń jest wykonana w bardzo realistyczny sposób. Grafika się nie zacina i nie straszy sztucznością. Detale są bardzo wiarygodne. Jednak to postać Obcego gra tutaj pierwsze skrzypce. Trzeba przyznać, że postać stwora jest znakomita. Nie dość, że jest oryginalna i świeża, to jeszcze przeraża. Przeraża nie tylko wyglądem, ale i zachowaniem. Dzięki temu film ma swój niepowtarzalny klimat. Narodziny "Obcego" to najohydniejsza scena w historii kina. Zawdzięcza to również wielkiemu zaskoczeniu. Ni stąd ni zowąd z brzucha jednego z mężczyzn wychodzi nieznane monstrum. Nie tylko załoga jest w szoku. To widz jest najbardziej wstrząśnięty tym, co widzi. Nigdy bowiem dotąd nie spotkał się z czymś takim. Ja sam obejrzałem film, gdy miałem kilkanaście lat. Obcy wywarł na mnie piorunujące wrażenie. Wydawał mi się nie tylko straszny, ale niezwykle interesujący. To uosobienie najgorszych koszmarów. Szczególnie zaciekawiło mnie stadium rozwoju stwora. Od pajęczaka (Facehugger) po dorosłego osobnika (Xenomorph).
Ważnym elementem tegoż obrazu była także reżyseria. Ridley Scott jest tutaj dopiero na początku swojej znakomitej kariery. Jego pomysły i świeżość nadały "Obcemu" nowej siły. Wykreował świat (kosmos), który wykraczał poza jakiekolwiek granice. Pozostała część ekipy także spisuje się znakomicie. Weaver już wkrótce stanie się etatową i niezniszczalną pogromczynią stwora. Świetny efekt dają zdjęcia. Ciasne korytarze i pomieszczenia statku "Nostromo" są filmowane z wielką dokładnością, a co najważniejsze - dodają obrazowi klimatu. Postać obcego jest filmowana w taki sposób, że każde jego pojawienie się jest niezwykłym zaskoczeniem i majestatycznym widokiem. "Obcy" to klasyk kina fantastycznonaukowego. Swój sukces zawdzięcza w pierwszym rzędzie postaci wykreowanej przez rzeźbiarza, Hansa Gigera. Potem znakomitej fabule i reżyserii. Jest to wzór, jak tworzyć kino pełne napięcia, wciągające od początku do końca. Jest to także przykład gatunkowej mieszanki. Mamy prawdziwy thriller oraz horror załogi statku. Spotkać można także elementy gore (mówię tu o scenie narodzin stwora). Szkoda, że w dzisiejszych czasach ta kultowa postać jest tak bezczeszczona w najnowszych produkcjach. Obcy na to nie zasługuje!
#### Moja ocena: 9/10

# INDIANA JONES I ŚWIĄTYNIA ZAGŁADY

Link: https://www.filmweb.pl/film/Indiana+Jones+i+Świątynia+Zagłady-1984-1214

![INDIANA JONES I ŚWIĄTYNIA ZAGŁADY](https://cdn1.filmozercy.com/uploads/images/747x400/harrison-ford-indiana-jones-5-42b29.png)
## Krótki opis filmu 
>Rok 1935. Indiana Jones finalizuje transakcję z szefem chińskiego gangu. Zamiast otrzymania obiecanej zapłaty za wyświadczone usługi zostaje otruty. Udaje mu się jednak uratować dzięki Willie Scott. Uciekając przed ścigającą ich chińską mafią, przypadkowo trafiają do Indii, gdzie zostają zatrzymani w jednej z wiosek zagubionych w dżungli. Sędziwy szaman prowadzi ich do naczelnika. Ten obiecuje im transport do Delhi pod warunkiem, że wcześniej archeolog odnajdzie święty kamień skradziony przez wyznawców krwiożerczej bogini Kali.

## Moja opinia 
>Jestem wielką miłośniczką wszystkich części Indiany Jonesa, ale najbardziej przypadła mi do gustu "(...) Świątynia Zagłady". Świetna muzyka, dobrze dobrani aktorzy oraz wiele śmiesznych scen dostarczają dużo radości i gwarantują świetną rozrywkę. Jednak wielu krytyków mówi, że "(...) Świątynia Zagłady" wyróżnia się negatywnie na tle pozostałych części. Zarzucają jej, że nie osiągnął tak wysokiego poziomu, jak obiecywano. Reżyserem tej, jak i pozostałych części, jest Steven Spielberg, jeden z najbardziej wpływowych i szanowanych reżyserów swojego pokolenia, odnoszący w dodatku największe sukcesy w branży filmowej. W tej odsłonie filmu Indiana Jones będzie poszukiwał zaginionego kamienia, który chronił wioskę Indusów. Trop zaprowadzi go do pałacu maharadży. Wraz ze swoimi przyjaciółmi, piosenkarką Willie (Kate Capshaw) i sprytnym chłopcem Shortem (Jonathan Ke Quan), zostanie mile ugoszczony przez premiera jego wysokości Pankot. Indiana po pewnym czasie spotka czarne charaktery, które będą chciały zniszczyć wszystkie religie na świecie, poza tą, którą oni sami wyznają. Muzyka, tak samo jak w pozostałych częściach, była przyjemna i miło się w nią wsłuchiwało. Świetnie pasowała do wgranych scen tego dzieła. Jej twórcą jest John Williams, kompozytor, który ma na swoim koncie duży dorobek muzyczny. Dostawiał muzykę do tak znakomitych filmów, jak np. "Harry Potter i więzień Azkabanu", "Gwiezdne Wojny: Część V - Imperium kontratakuje" oraz do wszystkich części "Parku Jurajskiego". Swoją muzykę tworzy za pomocą wspaniałej orkiestry. 
Z całą pewnością do sukcesu tego filmu przyczyniły się także wspaniałe kreacje aktorskie. Główną rolę odegrał Harrison Ford, który świetnie nadaje się na Indianę Jonesa. Można go powiązać do Jamesa Bonda, gdyż w każdej części ma jakąś piękną i uroczą kobietę. W "Świątyni Zagłady" jest nią Willie, którą gra Kate Capshaw. To piosenkarka, która przez całą podróż zrzędzi, marudzi i wrzeszczy na cały głos. Bez wątpienia Jonathan Ke Quan odtwarzający rolę małego chłopca, Shorta Rounda, także przyczynił się do sukcesu tego filmu. Z czarnych charakterów moim zdaniem wyśmienicie zagrał indyjski aktor, Amrish Puri. Jego postać, Mola Ram, przyprawiała o dreszcze. Jedynym minusem tego filmu są efekty specjalne. Niestety, w niektórych scenach widać było, że obraz różni się od siebie. Takim przykładem są dwie sceny. Pierwsza, gdy Short pokazuje Willie, że most jest wytrzymały. Jeden panel się urywa i widać sztuczne krokodyle. Druga - kiedy Indiana walczy z Mola Ram na moście. Spadający wtedy żołnierze nie wyglądają na prawdziwych. Podsumowując, "Indiana Jones i Świątynia Zagłady" to film godny polecenia. Świetna muzyka, wspaniała gra aktorów oraz śmieszne teksty Jonesa sprawiają, że chce się ten film oglądać z wielkim zaciekawieniem pomimo paru błędów. Jeśli ktoś się zastanawia, czy go obejrzeć, to polecam bardzo gorąco.

#### Moja ocena: 9/10

# JAK ROZPĘTAŁEM DRUGĄ WOJNĘ ŚWIATOWĄ
Link: https://www.filmweb.pl/film/Jak+rozpętałem+drugą+wojnę+światową-1969-6531

![JAK ROZPĘTAŁEM DRUGĄ WOJNĘ ŚWIATOWĄ](https://ipla.pluscdn.pl/dituel/cp/z6/z6c7fpfvb5ykcmkqz3ejd4inp3y1k3u2.jpg)

## Krótki opis filmu 
>Film składa się z trzech części. Cz.I - Franek po lepszej imprezie budząc się w pociągu, przypadkowym strzałem "rozpętuje" II wojnę światową. Tym "drobnym wypadkiem" zaczyna się zwariowana komedia, której akcja rozgrywa się w obozie jenieckim, w Austrii, Jugosławii, Afryce, na lądzie, morzu i w powietrzu. Franuś swoim "sprytem" doprowadza do szału Niemców, Jugosłowian, Włochów, a zwłaszcza spokojnego oficera brytyjskiego (świetny Rudzki), doprowadza do kilku buntów, m.in. w Legii Cudzoziemskiej, w armii włoskiej (po zdobyciu ważnego strategicznie obiektu wojskowego). W końcu jednak wygrywa rozpętaną przez siebie wojnę i zdobywa śliczną, choć dość energiczną (lubi używać pałki) dziewczynę (Jędryka).

## Moja opinia 
>31 sierpnia 1939 roku. Na posterunek na granicy z Niemcami przybywa nowy transport żołnierzy. Wśród nich jest Franciszek Dolas (znakomity Marian Kociniak). Zasypia w pociągu i przejeżdża granicę. Kiedy wysiada i widzi niemieckiego oficera, jest przekonany, że to szpieg więc strzela. Ten strzał zbiega się z rozpoczęciem działań wojennych, ale Franek jest przekonany, że rozpętał wojnę. Trafia do obozu, z którego po kilku próbach udaje mu się uciec. Wraz z kompanem Józkiem (Wirgiliusz Gryń) pociągiem z bydłem trafiają do Tyrolu…  II wojna światowa to nasza narodowa trauma. Niestety, zamiast próbować się z niej wyzwolić, kultywujemy ją i hołubimy. Kultowe już dziś przygody Franka Dolasa to jeden z niewielu przykładów, że niekoniecznie o tej wojnie i naszym w niej udziale trzeba mówić poważnie i z namaszczeniem. Więcej, hollywoodzka zasada, że „nieważne jak było naprawdę, ważne, by było ciekawie, a widz chciał patrzeć” doskonale się sprawdziła. I zaowocowała jednym z najlepszych i najzabawniejszych polskich filmów. Szkoda, że niewielu naszych twórców chciało pójść tą drogą.

#### Moja ocena: 7/10

# 2012
Link: https://www.filmweb.pl/film/2012-2009-433913

![2012](https://media.teleman.pl/photos/2012.jpeg)

## Krótki opis filmu 
> Film twórców "Dnia Niepodległości". Obraz ten to wielkie widowisko ze wspaniałymi efektami specjalnymi, błyskotliwym montażem i akcją trzymającą w napięciu od pierwszych chwil. Przed wiekami Majowie pozostawili ludzkości kalendarz, który dokładnie wskazywał datę końca świata i mówił o zjawiskach, które miału mu towarzyszyć. Od tamtego czasu astrologowie odkryli starożytne teorie, numerolodzy wzory, które je potwierdzają, a geolodzy stwierdzili, że Ziemia od dawna jest skazana na taki scenariusz. Nawet rządowi naukowcy nie mogą zaprzeczyć faktom - w 2012 roku Ziemię czekają kataklizmy na niebywałą skalę. Przepowiednia, której początek dali Majowie, została dobrze udokumentowana, przedyskutowana, rozłożona na czynniki i sprawdzona. W 2012 roku nastąpią zjawiska, o których dobrze wiedzieliśmy - byliśmy przecież ostrzegani przed tysiącami lat.

## Moja opinia
>Czego by o Rolandzie Emmerichu nie mówić, trzeba przyznać, że jest reżyserem konsekwentnym. W "Dniu niepodległości" zdemolował Biały Dom i pół Ameryki, nasyłając na nie agresywnych kosmitów. Obcy są jednak zbyt abstrakcyjną figurą, by móc na poważnie przerazić widzów. Dlatego w kolejnym filmie niemiecki twórca postanowił urządzić demolkę za sprawą Matki Natury -  w "Pojutrze" globalne ocieplenie doprowadziło do zamrożenia połowy Ziemi. Emmerichowi było jednak wciąż mało, w związku z czym w "2012" zniszczył całą planetę, pokazując tę tragedię ze szczegółami. Nawet sobie nie wyobrażacie, ile rozrywki może zapewnić widok zburzonej Kaplicy Sykstyńskiej, której szczątki przygniatają tysiące wiernych. W pewnym sensie Emmerich doprowadził gatunek filmu katastroficznego do ściany - na dzień dzisiejszy kino nie potrafiłoby przedstawić zagłady ludzkości w bardziej widowiskowy sposób. Jednak, choć skala tego spektaklu jest kosmiczna, pod względem scenariuszowym stanowi on raczej krok w tył. Twórca "Gwiezdnych Wrót" wciąż korzysta z klocków, z których zbudował fabuły swoich poprzednich hitów. W apokaliptycznym kotle nie mogło zabraknąć wrażliwego naukowca (Ejiofor) odkrywającego, że zbliża się katastrofa. O dziwo, tym razem nie jest on jednak traktowany jak wariat - amerykański rząd przyjmuje jego rewelacje bez zastrzeżeń i od razu przystępuje do akcji ratunkowej. Mamy też odpowiedzialnego prezydenta USA (Glover) i jego empatyczną córkę (Newton) starającą się ocalić jak najwięcej arcydzieł sztuki. Wszystkie te postaci są jednak za wysoko postawione, byśmy mogli na poważnie przejmować się ich losami. Wiadomo, że przedstawiciele władzy mają niemal stuprocentowe szanse na przeżycie. Emmerich dorzucił więc wątek przeciętnej amerykańskiej rodziny (Cusack i Peet z dziećmi oraz drugim mężem), która próbuje przetrwać zagładę zapowiedzianą wieki temu w kalendarzu Majów. Pierwsza godzina "2012" wydaje się nieco usypiająca. Reżyser kreśli kilka zszytych grubymi nićmi historii i wprowadza na scenę kolejne postaci, ale jego poczynania nie podkręcają zbytnio napięcia. Dopiero gdy w Kalifornii rozstępuje się ziemia i kolejne elementy krajobrazu metropolii zamieniają się w bezkształtną masę, akcja naprawdę rusza  z kopyta. Twórcy nawet nie próbują powstrzymywać swoich niszczycielskich zapędów. Efekty specjalne to, oczywiście, majstersztyk, ale czasem odnosi się wrażenie przesytu. Jak długo można się bowiem delektować absolutną destrukcją?! Dobrze, że nieco kameralniej poprowadzona historia wspomnianej familii stanowi dla widza odskocznię od bombastycznych sekwencji rozwałki. Emmerich nie byłby sobą, gdyby nie umieścił w filmie zatopionych w patosie scen przemów o poświęceniu i solidarności. W dodatku jego poprawność polityczna sięgnęła tym razem poziomu Himalajów - jedynymi osobami próbującymi stawić czoła nadciągającej tragedii są w "2012" Afroamerykanie i, ewentualnie, Hindusi. Nie muszę też chyba mówić, na którym kontynencie będzie można odbudować cywilizację, gdyby jednak zagłada planety nie poszła zgodnie z planem? Teraz zaczynam się jednak nadmiernie czepiać - przecież dobrze wiedziałam, co mnie czeka, gdy wchodziłam do sali kinowej z kubełkiem popcornu i colą pod pachą.

Dziękuję za przeczytanie mojego pliku README.md

##### Martyna Owczarek 109733
